Hei alle sammen, 

Dette var et interessant prosjekt, og jeg kjenner til FLL fra tidligere. Veldig bra initiativ med utforsking av hav som tema. Dere har noen gode poenger og innfallsvinkler, men jeg har noe tanker om andre aktuelle tema:

1. Oppvarming av havet. Det foregår en klimaendring også i havet, som gjør at økosystemene påvirkes. Det ser vi tydelig på død av korallrev (great barrier reef). I nordområdene våre vil det ha en konsekvens, blant annet for hvordan fisk migrerer og hvor byttedyrene (maten) til f eks torsken befinner seg. Økosystemer er komplekse, og en liten endring kan få store konsekvenser, både negative og positive. Kan dere dykke inn i dette og begrense en oppgave til f eks hvordan livet i fjorden vil påvirkes av høyere temperatur i havet?
1. Vi bruker havet som matfat, og det skjer en dramatisk endring i mengden fisk i av ulike slag langs kysten. Det er nedgang i bestandene som vil påvirke våre liv. Et eksempel er turister som fanger store mengder fisk som tas ut, uten at vi forstår konsekvensen på de lokale fiskebestandene. Torsken er rødlistet og nå fiskes det hardt på kveite fra både fritids- og turistfiskere. Hva med en oppgave som dykker ned i hvordan vi kan hjelpe lokale fiskebestander å overleve? Måten vi fisker på og hvem skal få lov til å ta ut fisk? Hvor mye fisk skal det være lov å fiske fritt?
1. Marine forurensing er økende. Det er store mengder plast som flyter rundt på verdenshavene. I de senere årene er det blitt fokus på mikroplast – den plasten vi ikke kan se – og hva den gjør med miljøet og oss mennesker. Hvordan skal vi forhindre forsøpling av havet? Kan vi rydde opp etter oss? Hvordan påvirker dette oss som samfunn? 

Det var kjapt noen tanker om utfordringer for Havet og kystområdene våre, og kan kanskje være noe dere kan spinne videre på? Skipsvrak er forsøpling, og noen er farlige med utslipp av kjemikalier. Andre er kunstige rev som tiltrekker seg fisk. Det er både pluss og minus med det, så dere kan dykke ned i en problemstilling rundt gode og dårlige sider ved skipsvrak?


Håper det var input til dere, og ta kontakt om dere vil snakke med meg om dette (eller andre temaer knyttet til havet).
